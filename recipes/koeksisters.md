---
title: Koeksisters
date:  2014-09-10
tags: cake
---
*source:
[untrusted](http://mieliepap.wordpress.com/2007/07/25/koeksister-resep/)*

Also: <Media:Kitskoeksisters.pdf>, <Media:Regte.koeksisters.pdf>

Hartseer soos wat mag wees, is omtrent al my hits is van mense wat soek
na koeksister resepte. (‘n ander een wat my onverwags betrap het is
mense wat soek na behandeling van breinvliesontsteking). Ek voel daarom
genoodsaak om my deel vir die samelewing te doen:

Vir die stroop:

-   1 kg (1 liter) suiker
-   5 ml kaneel
-   2.5 ml gemmer
-   500 ml water

Gooi 1 kg suiker, 500 ml water, 5 ml kaneel en 2.5 ml gemmer in ‘n pot
en kook dit tot ‘n opgeloste vloeistof. STOP. Wag tot die stroop koud
genoeg is om in ‘n ander bak te gooi. Laat die stroop oornag afkoel in
die yskas. Go to bed, do not pass go, do not collect \$200. Die yskoue
stroop is die eerste geheim van koeksisters maak, so moenie eers met
louerige stroop probeer nie ! Wanneer jy dit die volgende dag uitgehaal
het, sit die bak in ‘n ander bak met yskoue water en ysblokkies in,
sodat die vloeistof koud bly te midde van die oefening.

Vir die deeg:

-   500 ml koekmeelblom
-   25 ml bakpoeier
-   30 ml margarien
-   100 ml melk
-   100 ml water
-   knippie sout
-   500 ml sonneblom olie (om in te fry my kind)

Verhit (nogal baie warm, maar nie kook nie) genoeg sonneblomolie in ‘n
pot om die sistertjies in te braai. Meng 500 ml koekmeelblom, 5
teelepels bakpoeier en knippie sout. Vryf 30 ml margarien in met jou
vingers.

Sny 200 ml melk en/of water (ek gebruik 100ml water en 100 ml water) in
die meel in. Moenie die meel te veel hanteer nie, hoe minder jy dit
hanteer hoe beter.

Rol dit uit op ‘n ligweg-meel-gestrooide oppervlak tot so 5 mm dikte.
Sny die deeg in repe van 5 cm breed en 10 cm lank (net ‘n riglyn,
dimensioneer na gelang van smaak). Sny die repe verder om elk drie bene
te hê. Vleg die bene en druk dit styf vas aan die oop kant.

Bak die gevlegte outjies in die olie tot altwee kante ‘n mooi karamel
kleur het. En nou vir die tweede geheim: Die koeksister moet nog kook en
borreltjies maak, dan moet jy dit al in die yskoue stroop onderdompel
het, soveel so dat jy hom sal hoor stroop trek. Haal die koeksister na
so minuut uit. Die koeksister behoort baie swaarder te voel as jy hom
uithaal.

Gebruik verskillende implemente om die koeksisters in die olie en in die
stroop te hanteer, vertrou my, jy wil nie stroop in die olie kry nie.

